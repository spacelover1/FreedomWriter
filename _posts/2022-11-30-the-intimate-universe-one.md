---
title:  The Intimate Universe(1)
category: general
tags:
---

 این نوشته را می‌خواهم آزادانه (بدون سانسور) و همچون رمان آناکارنینای لئو تولستوی با تمام جزئیات بنویسم.
 
کوچکتر که بودم همش ذهنم دنبال پیدا کردن فرمول و قانون برای همه چی بود. برای زندگی موفق‌تر، زندگی بدون حسرت.
می‌خواستم این فرمولا رو به دست بیارم و یه کتاب بنویسم و زندگی رو برای همه زیباتر کنم. ولی الان فهمیدم قانونی وجود نداره، فقط خودت باش و هر طور که فکرت راحت‌تره و دوست داری پیش برو و دلت هر چی بهت میگه انجام بده. اونوقت پشیمون نمیشی، چون تمام تلاشت رو کردی. یه جاهایی آسیب می‌بینی، ضربه می‌خوری و یه آدمایی رو از دست میدی، جلوتر که بری میشه تجربه برای اتفاقای بعدی. ولی بعضی وقتا می‌گی نمی‌خوام این یکی بشه تجربه.
 
## روز اول: تهران
 
قرارمون شنبه ۱۲ ظهر، بازار بزرگ تهران بود. شنبه راکتم رو برداشتم که بعد از ملاقات باهات برم منیریه برای تعمیر زه‌ش و از اونجا هم برم ماشین رو بردارم و برم خونه. یکم به این فکر کردم که درباره چی صحبت کنم باهات و گفتم حتما درباره تجربه‌ات از سفرهات می‌پرسم چون می‌تونم در آینده از این تجربه استفاده کنم. <br/>
روزای آخر آبان بود و هوا سرد و آلوده. لباس کاموایی زردمو پوشیدم و شالم رو گذاشتم تو کیف و راه افتادم. راه‌ ارتباطی‌م باهات واتسپ بود، اونم تو این شرایط فیلترینگ و می‌ترسیدم فیلترشکن کار نکنه. ماشین رو یه جا پارک کردم، چون اون محدوده طرح ترافیک بود. حدود ساعت ۱۱ بود و تو مترو بودم که پیام دادی، اگر اشکالی نداره ساعت ۱۲:۳۰ بازار همدیگر رو ببینیم. گفتی دوست داری بیشتر تو محوطه کاخ گلستان قدم بزنی،‌ من هم دیدم زمان زیادی مونده برای همین گفتم میرم منیریه و وقتی کارم تموم شد میام بازار.<br/>
 
 میدون منیریه پر از مامور امنیت و ضدشورش بود. مغازه‌دار گفت زه‌کشی راکت حدود ۴۰ دقیقه طول می‌کشه و تصمیم گرفتم منم بیام کاخ گلستان، چون خیلی وقت بود نرفته بودم اونجا. از منیریه تاکسی گرفتم و یهو فهمیدم هیچ پول نقدی ندارم، شماره کارت خواستم از راننده و یهو مسافر کناریم کرایه تاکسی من رو هم حساب کرد. شاید برای آینده جالب باشه، از منیریه تا چهارراه گلوبندک ۵۰۰۰ تومان. تو راه کاخ، بازم مامور امنیتی دیدم.
 
 وقتی رسیدم، بهت پیام دادم و داشتم دنبالت می‌گشتم، که اسمم رو صدا کردی. <br/>
 
 
داشتی عکسایی که تو کاخ گرفته بودی رو برای چاپ انتخاب می‌کردی. بعد از سلام، گفتی کدومش بهتره؟ و دو تا عکس انتخاب کردیم و من لبخند زدم و دستم رو آوردم جلو و تو با کمی مکث دست دادی.<br/>
 
 ۱۵ دقیقه طول می‌کشید تا عکسا آماده شه، بنابراین شروع کردیم صحبت و قدم زدن. اول گفتی تو که خیلی خوب انگلیسی صحبت می‌کنی، شب قبلش بهت گفته بودم که یکم استرس دارم چون انگلیسیم ضعیفه. درباره چهره‌ات صحبت کردیم که چقدر شبیه ایرانی‌ها هستی و یک‌دفعه گفتی خب من اصفهان به‌دنیا اومدم:) من اولش شوکه شدم و حرفت رو باور کردم ولی خب این اولین شوخی تو بود و ادامه داشت. و بعد هم درباره ایران و وضعیت فعلی‌ش. پرسیدی به نظرت انقلاب می‌شه یا نه و گفتم امیدوارم و دوست دارم ولی فکر نمی‌کنم. کمی بیشتر درباره سیاست حرف زدیم و هر دو هم‌عقیده بودیم که آمریکا باعث خراب شدن وضعیت ایران و همچنین شیلی شده. و بهم گفتی که پدرت تاریخ‌دانه و برای همین درباره خیلی کشورا میدونی و اینکه پدرت بهت گفته که خیلی شبیه ترکیه‌ایا هستی و برای همین در کشور ترکیه و ایران راحت خواهی بود. بعد درباره بورسیه گرفتنت برای تحصیل در استرالیا از دولت شیلی گفتی و اینکه چون بورسیه دولتی بوده باید دو سال تو شیلی باشی در غیر اینصورت باید هزینه‌ دوره رو پرداخت کنی.<br/>
بعد از اینکه عکس‌ها رو تحویل گرفتیم، به سمت بازار تهران راه افتادیم. من خیلی وقت بود نرفته بودم بازار. برای همین نمی‌دونستم قسمت سنتی بازار کجاست، برای همین از مردم اونجا پرسیدم. تو راه گرسنه بودم و بهت گفتم می‌تونیم ناهار بخوریم و بعد از تو کیفم یه ظرف پر از مغز بادوم و کشمش درآوردم و با هم خوردیم. وقتی رسیدیم بازار سنتی گفتی می‌خوای برای مادر، پدر، برادر و دوست‌دخترش سوغاتی بخری. تصمیم گرفتیم فعلا یه رومیزی برای مادرت بخریم. و چون فروشنده‌ها معمولا به توریستا گرون میدن، قرار شد که من صحبت کنم و تخفیف بگیرم. از یکی دو جا قیمت گرفتیم و بعد رفتیم یکی از مغازه‌ها که با یه آسانسور ترسناک و کوچکی که داشت، رفتیم طبقه بالاش که نمایشگاه‌ش بود و اونجا یه رومیزی کوچک ترمه آبی رنگ خریدی.<br/>
 بعدش دیگه فقط تو بازار راه می‌رفتیم و صحبت می‌کردیم، درباره رشته تحصیلی‌ و کارم گفتم. همین‌طور که تو بازار راه می‌رفتیم گفتی از یقه لباست خوشم میاد،‌ خوشکله. <br/>
 تو اون شلوغی، یه قسمتی از بازار آتیش گرفته بود و آتش‌نشانی اومد و خلاصه خیلی شلوغ‌تر شد و من همش می‌خواستم ازت محافظت کنم. تو خیلی آزاد و بی‌خیال راه می‌رفتی، طوری که انگار کل زمان دنیا رو داری.
من در کل کمی استرس داشتم هم بخاطر زبان و هم اینکه نمی‌دونستم چطوری رفتار کنم بخاطر تفاوت فرهنگی و می‌خواستم cool بنظر بیام:)<br/>
 
تو بازار گفتی می‌خوای بعد از اینجا بری برج میلاد و من گفتم می‌تونم ماشین رو بردارم و با هم بریم. گفتم اگر ایرادی نداره قبلش با هم بریم تا من راکت بدمینتونم رو بگیرم چون دیگه این سمت نمیام. و تو با رویی خوش گفتی خوشحال هم می‌شی چون اینطوری بیشتر می‌تونی شهر رو ببینی. با مترو رفتیم منیریه. راکتم رو گرفتم و چون کمی خسته شده بودم روی یه نیمکت روبروی مغازه نشستیم و گفتی که پیراهن تیم‌ملی ایران رو می‌خوای. رفتیم یه مغازه‌ پیدا کردیم و فروشنده گفت ما لباس تیم ملی خودمون رو نمی‌پوشیم تو برای چی می‌خوایش؟ من چیزی نگفتم ولی تو گفتی ایران رو دوست داری و یکی خریدی و گفتی این تنها سوغاتی برای خودت از ایرانه:) <br/>
 
دوباره رفتیم سمت مترو تا بریم پیش ماشین من. منتظر قطار بودیم که دوباره ظرف مغز بادوم و کشمش رو درآوردم و یکی دو تا خوردی و بعد با چهره جدی گفتی "این بادومه؟ چرا بهم نگفتی؟ من حساسیت دارم به بادوم و باید همین الان برم بیمارستان!" و من ترسیدم، گفتم جدی میگی و گفتی نه شوخی کردم. زدم رو شونه‌ت چون منو ترسوندی. تو راه همش داشتیم صحبت می‌کردیم. درباره ازدواج سنتی در ایران، مهریه، اینکه زن‌ها بعد از ازدواج، بدون اجازه همسر حق خروج از کشور ندارن و اینکه چطوری بعضیا در مدت خیلی کوتاهی بدون آشنایی با هم ازدواج می‌کنند، حرف زدیم. گفتی یکی از دوستان پاکستانی‌ت یک روز قبل از ازدواج همسرش رو دیده و الان هم راضیه از زندگی‌ش. ولی هر دو هم عقیده بودیم که چطوری می‌شه یکی رو نشناسی و باهاش ازدواج کنی؟ <br/>
آخرای مسیر یکی از صندلی‌ها خالی شد و گفتی بشین و نشستم و یکم بعد صندلی کناریم هم خالی شد، یه سرباز کنارت بود و داشتین همش تعارف می‌کردین که دیگری بشینه و در آخر تو نشستی. سرباز وارد مکالمه‌مون شد و خیلی خوب انگلیسی صحبت می‌کرد و بهت گفت زمان مناسبی رو برای اومدن به ایران انتخاب نکردی و در آخر هم گفت هر چه زودتر از این کشور لعنتی خارج شو:)<br/>
قبلا تو کاخ بهم گفته بودی که خیلیا بهت گفتن الان وضعیت ایران برای سفر مناسب نیست ولی تو هم در جواب می‌گفتی اگر الان نه پس کی؟:)<br/>
 
چون ماشین رو گذاشته بودم منطقه نظامی، ازت خواستم که دم در منتظرم باشی تا بیام و تو گفتی "don't leave me" :)
<br/>
 
رفتیم برج میلاد و اونجا برای اینکه بلیط توریست رو ندیم به این ج.ا، من دو تا بلیط ایرانی گرفتم. با آسانسور رفتیم بالا آخرین طبقه‌ش. بخاطر سرعت آسانسور و ارتفاعی که داشت می‌گرفت، گوشمون همش کیپ می‌شد و اونجا یه مرده همش می‌گفت گوشم چرا اینطوری می‌شه و من داشتم از خنده می‌مردم :)))<br/>
رفتیم رو سکو و تو داشتی عکس می‌گرفتی و یک سلفی هم با هم گرفتیم. دوست داشتم دستم رو بندازم روی شونه‌ت ولی خب نمی‌دونستم که اوکیه یا نه. <br/>
وقتی داشتیم رو سکو دور می‌زدیم گفتی فردا صبح میری قم و بعدش کاشان و من ناراحت شدم از اینکه دیگه نمی‌بینمت، چون خیلی با تو حس خوبی داشتم، آرامش خاصی داشتی. در همین حین هم داشتم راضیت می‌کردم که قم نری چون خطرناکه و ممکنه مشکلی برات پیش بیاد. ولی تو اهمیتی نمی‌دادی و نمی‌ترسیدی.<br/>
اومدیم داخل و رفتیم سرویس بهداشتی. و اونجا این فکر اومد به ذهنم که منم باهات بیام کاشان چون فرداش شیفت نبودم. می‌خواستم صبح باهات بیام و بعدش شب برگردم. <br/>
برای برگشت به پایین باید منتظر آسانسور می‌موندیم برای همین روی صندلی‌ نشستیم و اون موقع فکرمو بهت گفتم و گفتی آره حتما خوشحال می‌شم که بیای باهام.<br/>
ساعت نزدیک ۷ بود، از برج برگشتیم رفتیم سمت ماشین تا بریم یه رستورانی تا بالاخره یه چیزی بخوریم. <br/>
بعد از کمی پرس‌و‌جو به سمت بلوار فردوس راه افتادیم ولی چون ترافیک بود و من خیلی گرسنه بودم وقتی تو راه یه کبابی دیدیم، همونجا وایسادیم. گفته بودی بهم جوجه‌کباب دوست داری و برای همین همونو سفارش دادیم. غذاش خوشمزه و با کیفیت بود و من دوسش داشتم. و بعد از اون تو رو به یه ایستگاه مترو رسوندم و خودم رفتم خونه. فعلا تصمیم بر این شد که با ماشین من بریم. تو راه باک بنزینم رو پر کردم برای فردا.<br/>
شب پیام دادی که برنامه فردا چیه و من خوشحال شدم که دوست داری همراهیت کنم. اولش قصد داشتم با ماشین خودم بریم ولی بعدش دیدم اگر با اتوبوس بریم بیشتر می‌تونم باهات صحبت کنم و زمان بیشتری رو می‌تونم باهات بگذرونم.
شب که کیفم رو جمع می‌کردم یه لباس گرم هم برای تو برداشتم چون گفته بودی فقط یک لباس گرم داری.
 
